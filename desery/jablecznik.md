# Jabłecznik

## Składniki

- [ ] 1 kg jabłek
- [ ] 1 łyżeczka cynamonu
- [ ] skórka otarta z jednej cytryny
- [ ] sok wyciśnięty z jednej cytryny
- [ ] 4 jajka
- [ ] 200 g cukru
- [ ] 250 g oleju roślinnego np. rzepakowego
- [ ] 250 g mąki pszennej
- [ ] 2 łyżeczki proszku do pieczenia
- [ ] 2 łyżeczki cukru waniliowego
- [ ] cukier puder do posypania

Wszystkie składniki na ciasto powinny mieć temperaturę pokojową.

## Przygotowanie

Dno tortownicy o średnicy 26 cm wyłożyć papierem do pieczenia, a następnie zacisnąć obręcz. Odstawić na bok.

Jabłka umyć, osuszyć, obrać, przekroić na ćwiartki, wydrążyć gniazda nasienne i pokroić w bardzo cienkie plasterki.

Plasterki jabłek posypać cynamonem, cukrem waniliowym, skropić sokiem z cytryny i wymieszać ze skórką z cytryny. Odstawić na bok.

W osobnej miseczce wymieszać mąkę z proszkiem do pieczenia.
Całe jajka ubić z cukrem na jasną, puszystą masę. (Miksować na najwyższych obrotach co najmniej 5 minut). Dalej miksując, wlewać stopniowo olej. Zmniejszyć obroty miksera i dodać mąkę z proszkiem. Miksować krótko, tylko do momentu połączenia się składników.

Połowę ciasta przełożyć do przygotowanej tortownicy. Na cieście rozłożyć połowę jabłek. Na jabłka wyłożyć resztę ciasta i na górę ułożyć resztę jabłek.

Piec w nagrzanym piekarniku ok. 1,5 godziny w temperaturze 180°C, grzałka góra-dół. (Jeśli ciasto będzie się szybko rumienić, można podczas pieczenia przykryć je z góry folią aluminiową. Sprawdzić ciasto patyczkiem. Ciasto jest gotowe, jeśli patyczek będzie suchy). Po upieczeniu pozostawić ciasto w piekarniku, przy uchylonych drzwiczkach, aż lekko przestygnie. Następnie wyciągnąć na blat i pozostawić do całkowitego ostygnięcia.

Podawać oprószone cukrem pudrem.
