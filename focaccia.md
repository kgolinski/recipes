# Focaccia

## Składniki

- [ ] 500 g mąki pszennej (około 3 1/2 szklanki)
- [ ] 1 1/2 szklanki wody
- [ ] 1 1/2 łyżeczki soli
- [ ] 4 g suchych drożdży
- [ ] 2 – 4 łyżki oliwy
- [ ] sól do posypania

Składniki odmierzyć i włożyć do miski, która na pewno zmieści się w lodówce. Wymieszać przy pomocy silikonowej szpatuły do momentu, aż znikną białe, mączyste paski.
Ciasto na chwilę wyjąć z miski, wlać 2 łyżki oliwy i ponownie włożyć do miski, obrócić, żeby zanurzyło sie w oliwie z każdej strony. I tyle, gotowe.
Miskę szczelnie przykryć silikonową matą lub pokrywką i włożyć do lodówki na 8 – 24 godziny.
Po tym czasie formę do pieczenia niedbale posmarować łyżką oliwy i przełożyć ciasto z miski do formy.
Niedbale rozciągnąć palcami, robiąc w cieście wgniecenia i zostawić do wyrastania pod przykryciem na 1 1/2 – 3 godziny.
Po około godzinie zacząć rozgrzewać piekarnik do 250 stopni. Wyrośnięte ciasto odkryć, powinno być pulchne jak na zdjęciu. Delikatnie i niezbyt agresywnie zrobić kilka dziurek palcem, oblać oliwą, oprószyć solą, najlepiej gruboziarnistą i włożyć do gorącego piekarnika. Piec 16 – 20 minut do momentu, aż focaccia będzie rumiana jak na zdjęciach. Pyszna do kanapek, świetnie się mrozi.

## Porady

- Na początku ciasto jest gęstą i beznadziejną kulą, to normalne.
- Do focacci możecie wcisnąć pomidorki koktajlowe, oliwki albo suszone pomidory. Możecie też posypać ją rozmarynem.
- Drożdże instant można zamienić na świeże drożdże, najpierw trzeba je aktywować. 10 g świeżych drożdży rozrobić w 1/2 szklance ciepłej wody z 1 łyżką mąki, można dodać szczyptę cukru dla pewności. Zostawić na kwadrans, kiedy zaczyn się spieni postępować jak w przepisie.
- To ciasto wybacza wszystko – focaccie można upiec tez w tortownicy albo każdej innej formie, jaką macie w domu.
